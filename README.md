# Competenze digitali
L’[Agenzia per l’Italia Digitale](https://www.agid.gov.it) si occupa di
supportare la definizione delle [competenze
digitali](https://docs.italia.it/agid/competenze-digitali) per le
professionalità operanti nel settore dell’Information and Communication
Technology (ICT) e per i soggetti che utilizzano l’ICT all’interno delle
attività lavorative, sia per ruoli di tipo operativo che manageriale. Le
attività di AGID sono finalizzate alla catalogazione e allo sviluppo  di
competenze digitali di base, di e-leadership e specialistiche, con particolare
attenzione alle nuove professioni e al mondo delle piccole imprese per fornire
linee guida di riferimento per supportare la crescita digitale.
 

##	Competenze di base
Le [competenze digitali di
base](https://docs.italia.it/agid/competenze-digitali/lg-competenze-digitali-base-docs)
rappresentano le capacità di utilizzare con dimestichezza e spirito critico le
tecnologie dell’informazione per il lavoro, il tempo libero e la comunicazione.
AGID ha focalizzato le proprie attività nella valorizzazione dei modelli europei
per la catalogazione delle competenze digitali di base.

### DigComp2.1 - Il quadro di riferimento per le competenze digitali dei cittadini
Il quadro di riferimento per le competenze digitali dei cittadini europei, noto
anche come
[DigComp](https://ec.europa.eu/jrc/en/publication/eur-scientific-and-technical-research-reports/digcomp-21-digital-competence-framework-citizens-eight-proficiency-levels-and-examples-use),
rappresenta uno strumento per migliorare le competenze digitali dei cittadini
sia nelle attività quotidiane che lavorative, definendo conoscenze minime
suddivise in livelli che vanno dalla conoscenza dell’uso di base della rete alla
competenza di intervento in caso di problemi di privacy e sicurezza informatica.
AGID è la prima realtà governativa in Europa a curare ufficialmente e
direttamente la traduzione e la promozione del modello DigComp2.1.
